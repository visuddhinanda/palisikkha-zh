## <center>ပဉ္စမီ အာချာတ်ဝိဘတ်</center>

<center>တု, အန္တု၊ ဟိ, ထ၊ မိ,မ၊<br>တံ,အန္တံ၊ ဿု, ဝှော၊ ဧ, အာမသေ။<br>ဘဝတု(ဘဝေ), ဘဝန္တု၊ ဘဝါဟိ(ဘဝ), ဘဝထ၊<br>ဘဝါမိ(ဘဝေ), ဘဝါမ။ ဘဝတံ, ဘဝန္တံ၊<br> ဘဝဿု, ဘဝဝှော၊ ဘဝေ, ဘဝါမသေ။</center>

>ဘဝတု,ဘဝေ, ဘဝတံ-ဖြစ်စေသတည်း၊ ဘဝ,ဘဝါဟိ,ဘဝဿု-ဖြစ်လော, ဘဝေ,ဘဝါမိ-ဖြစ်ရပါလို၏။ [ဤသို့ သင့်တော်သလို အနက်ပေးရသည်။]

## <center>ပဉ္စမီဝိဘတ်အနက်များ</center>
- **၁။** စေခိုင်းသည့်ခါ, လော-ချေပါ, ရံခါ ရမည်ပေး။
>**၁**-ပုံစံ။  ။ဂစ္ဆ အာဝုသော တွံ ဂါမံ။ [အာဝုသော-ငါ့ရှင်၊ တွံ-သင်သည်၊ ဂါမံ-ရွာသို့၊ ဂစ္ဆ-သွားလော၊ ဝါ-သွားချေ၊ ဝါ-သွားရမည်။] “သင် ရွာ သွားလော၊ သင် ရွာ သွားစမ်းချေ၊ သင် ရွာ သွားရမည်၊ သင် ရွာ သွားလေ”ဟု စေခိုင်းသော အာဏာရှင်၏ အလိုအားလျော်စွာ အမျိုးမျိုး ဘာသာပြန်နိုင်သည်၊ “အာဂစ္ဆာ.ဝုသော တွံ ဝိဟာရံ”ကို မြန်မာပြန်ခိုင်းကြည့်ပါ။

- **၂။** တိုက်တွန်း တောင်းပန်, ပါလောခံ, ရံဖန်”တော်မူ”ပေး။
- **၃။** တောင်းသောအခါ, တော်မူပါ, လျော်စွာ ပါလောပေး။
- **၄။** ဆုတောင်းမူကို, ရပါလို, ချင်-လို-ပါရစေပေး။

>၂-ပုံစံ။  ။ဒေသေတု ဘန္တေ ဘဂဝါ ဓမ္မံ။ [ဘန္တေ-မြတ်စွာဘုရား၊ဘဂဝါ-မြတ်စွာဘုရားသည်၊ ဓမ္မံ-တရားကို၊ ဒေသေတု-ဟောတော်မူပါ။] “မြတ်စွာဘုရား တရား ဟောတော်မူပါ၊ အရှင်ဘုရား တရား ဟောပါလော” စသည်ဖြင့် တိုက်တွန်း တောင်ပန်ရာ၌ ဘာသာပြန်နိုင်၏။

>၃-ပုံစံ။  ။တောင်းရမ်းသောအခါ၌”ဒဒါဟိ မေ ဂါမဝရံ၊ [မေ-ကျွန်တော်မျိုးအား၊ ဂါမဝရံ-ရွာစားဆုကို၊ ဒဒါဟိ-ပေးတော်မူပါ။] “ကျွန်တော့်အား ရွာစားဆု ပေးတော်မူပါ” ဟုလည်းကောင်း “တော်” မထည့်ဘဲ “ဣမံ စီဝရံ မယှံ ဒေဟိ-ဤသင်္ကန်းကို တပည့်တော်အား ပေးပါလော=ပေးပါ” ဟု လည်းကောင်း သုံးစွဲရသည်။

>၄-ပုံစံ။  ။ဆုတောင်းသောအခါ၌ “အယံ သုမနမာလာဝ ပိယာ ဟောမိ ဘဝါဘဝေ။ [ဘဝါဘဝေ-ဘဝငယ်ကြီး, အသီးသီး၌၊ (ဘဝတိုင်း၌)၊ အယံ သုမနမာလာဝ-ဤမြလေးပန်းကဲ့သို့၊ ပိယာ-ချစ်စရာ သတို့သမီးသည်၊ ဟောမိ-ဖြစ်ရပါလို၏, ဖြစ်ချပ်၏, ဖြစ်လို၏, ဖြစ်ပါရစေ ”ဟု အနက်ပေးနိုင်၏။]

- **၅။** မိမိအတွက်, တောင့်တချက်, အနက် “ရလို” ပေး။
- **၆။** သူများတွက်တာ, တောင့်တရာ, ပါစေသတည်းပေး။
>**၅**-ပုံစံ။  ။မိမိအတွက် တစ်စုံတစ်ခုသော အကျိုးကို တောင့်တရာ၌ “ရလို” ထည့်၍ ပေးရ၏၊ ပုံစံကား-“အဟံ အဝေ‌ရော ဟောမိ၊ အဗျာဗဇ္ဈော ဟောမိ၊ အနီဃော ဟောမိ၊သုခီ အတ္တာနံ ပရိဟရာမိ”တည်း။
အဟံ-ငါသည်၊ အဝေရော-ဘေးရန်မရှိသူသည်၊ ဟောမိ-ဖြစ်ရပါလို၏၊ အဗျာဗဇ္ဈော-စိတ်ဆင်းရဲခြင်း မရှိသူသည်၊ ဟောမိ-၏၊ အနီဃော-ကိုယ်ဆင်းရဲခြင်း မရှိသူသည်၊ ဟောမိ-၏၊ သုခီ-ကိုယ်စိတ် ၂ ဖြာချမ်းသာခြင်းရှိသည်၊ (ဟုတွာ-၍၊) အတ္တာနံ-ငါ၏ကိုယ်ကို၊ ပရိဟရာမိ-အသက်ဆုံးတိုင်, ဆောင်နိုင်ရပါလို၏။

>**၆**-ပုံစံ။  ။သူများအတွက် တောင့်တရာ၌ကား “ပါစေသတည်း”ဟုထည့်ရ၏၊ ပုံစံကား-“သဗ္ဗေ သတ္တာ အဝေရာ ဟောန္တု၊ အဗျာဗဇ္ဈာ ဟောန္တု၊ အနီဃာ ဟောန္တု၊ သုခီ အတ္တာနံ ပရိဟရန္တု” တည်း။
သဗ္ဗေ-ခပ်သိမ်းကုန်သော၊သတ္တာ-သတ္တဝါတို့သည်၊ အဝေရာ-ဘေးရန် မရှိသူတို့သည်၊ ဟောန္တု-ဖြစ်ကြပါစေသည်း၊ အဗျာဗဇ္ဈာ-စိတ်ဆင်းရဲခြင်း မရှိသူတို့သည်၊ ဟောန္တု-သတည်း၊ အနီဃာ-ကိုယ်ဆင်းရဲခြင်း မရှိသူတို့သည်၊ ဟောန္တု-သတည်း၊ သုခီ-ကိုယ်စိတ်၂ဖြာချမ်းသာခြင်း ချမ်းသာခြင်း ရှိကုန်သည်၊ (ဟုတွာ-ဖြစ်၍၊) အတ္တာနံ-သူတို့၏ကိုယ်ကို၊ ပရိဟရန္တု-အသက်ဆုံးတိုင်, ဆောင်နိုင်ကြပါစေသတည်း။

- **၇။** ကျိန်ဆဲရာဝယ်, ဒေါသခြယ်, စေဟယ်-သတည်းပေး။
- **၈။** ကျိန်စာဆိုငြား, ပါစေသား,စကား”စေရဲ့”ပေး
- **၉။** ချင်းချင်းဆက်သွယ်, မေးရာဝယ်,မှတ်ဖွယ်”မှာလော”ပေး။
>၇-ပုံစံ။  ။သူများကို ကျိန်ဆဲသောခါ “အယံ ဝသလော-ဤ အယုတ်ကောင်သည်၊ မရတု-သေပါစေဟယ်၊ ဝါ-သေပါစေသတည်း” ဟု ပေးရသည်။

>၈-ပုံစံ။  ။သူတစ်ပါးက မိမိကို စွပ်စွဲ၍ မဟုတ်ကြောင်း ကျိန်စာဆိုရာ၌-ယာ-အကြင်သူမသည်၊ တေ-သင်၏၊ အမ္မေ-သရက်သီးတို့ကို၊ အဝါဟရိ-ခိုးယူပြီး၊ သာ-ထို သရက်သီး ခိုသူမသည်၊ ဧကိကာ-တစ်ယောက်ထည်း၊ သယနေ-အိပ်ရာ၌၊ သေတု-အိပ်ရပါစေသား။ [ဤသို့ ကျိန်၍ စကားပြောရာ၌ကား-“ဘုရားစူးရပါစေရဲ့ , မိုးကြိုးပစ်ရစေရဲ့” ဟု “စေရဲ့” ထည့်၍ ပြောကြသည်။]

>၉-ပုံစံ။  ။မေးလိုရာ ၂-ခုကို အချင်းချင်း ဆက်သွယ်၍ မေးရာ၌-ဘန္တေ-အရှင်ဘုရား၊ အဘိဓမ္မံ ဝါ-အဘိဓမ္မာကိုမူလည်း၊ သုဏောမိကိံ  နု-နာရမှာပါလော၊ ဥဒါဟု-သို့မဟုတ်၊ ဝိနယံ ဝါ-ဝိနည်းကိုမူလည်း၊ သုဏောမိ ကိံ  နု-နာရမှာပါလော၊ ဤသို့ “မှာလော” ဟု ထည့်ရသည်။ [စကားပြောရာ၌ကား-“အဘိဓမ္မာကို အရင် သင်ရမှာပါလား, ဝိနည်းကို အရင်သင်ရမှာပါလား” ဟု ပြောရသည်။]

- **၁၀။** စီမံရာဆီ, လော-ရမည်, ၂ လီ သင့်အောင်ပေး။
- **၁၁။**  ဖိတ်မန်ခေါ်ရာ, တော်မူပါ, လျော်စွာ ကြည့်၍ပေး။
- **၁၂။** ပင့်ဖိတ်ရာလည်း, ထိုပုံမှီး, အပြီး မှတ်၍ပေး။

>၁၀-ပုံစံ။  ။တစ်စုံတစ်ယောက်က “ကုသိုလ်ကို ဘယ်လို ပြုရမှာပါနည်း” ဟု မေးလာ၍ဖြစ်စေ, မမေးဘဲ မိမိက စီမံလို၍ဖြစ်စေပြောဆိုရာ၌- ဧဝံ ပုညံ ကရောတု ဘော။ [ဘော-အမောင်၊ ပုညံ- ကောင်းမှုကို၊ ဧဝံ- ဤကဲ့သို့ (သည်ပုံ, သည်နည်း)၊ က‌ရောတု- ပြုလော၊ ဝါ-ပြုရမည် ဟုပေးရ၏။]

>၁၁-ပုံစံ။  ။”ကြွဝါ, လာပါ, ထိုင်ပါ” စသည်ဖြင့် ဖိတ်မန်ခေါ်ယူရာ၌ “အာဂစ္ဆတု ဘဝံ-အရှင် လာတော်မူပါ၊ ဧတ္ထနိသီဒတု-ဤနေရာ၌ ထိုင်တော်မူပါ” ဟု “တော်မူပါ” ထည့်ရ၏၊ (“ကြွပါ, ထိုင်ပါ”ဟူလို။)

>၁၂-ပုံစံ။  ။ဆွမ်းစား ပင့်ခြးကဲ့သို့သော ပင့်ဖိတ်ရာ၌လည်း၊ [ဘန္တေ-မြတ်စွာဘုရား၊ ဘဂဝါ-မြတ်စွာဘုရားသည်၊ သွာတနာယ-နက်ဖန် ဖြစ်လတ္တံ့သော ကောင်းမှု ပီတိ ပါမောဇ္ဇအကျိုးငှာ၊ (နက်ဖန် ဆွမ်းဘုဉ်းပေးခြင်းငှာ၊) မေ-တပည့်တော်၏၊ ဘတ္တံ-ဆွမ်းကို၊ အဓိဝါသေတု-လက်ခံတော်မူပါ၊ ဤသို့ ပေးရသည်၊ “တပည့်တော်အိမ်သို့ ဆွမ်းစား ကြွတော်မူပါ” ဟု လျှောက်ခြင်းမျိုးတည်း။]

**<center>ပါဠိစီရန်</center>**

- **(က)** ငါ့ရှင် . . . သင်သည် ထမင်း ချက်လေ။
- **(ခ)** ငါ့ရှင် သာမဏေ . . . သင်သည် တရား ဟောလိုက်လေ။
- **(ဂ)** အရှငိဘုရား . . . တပည့်တော်အား သင်္ကန် ပေးပါ‌လော။
- **(ဃ)** ငါသည် ဘဝတိုင်း ပညာရှိ ဖြစ်ရပါလို၏။
- **(င)** ငါသည် ဘဝတိုင်း လူမိုက် မဖြစ်ရပါလို။
- **(စ)** ငါ၏ ဆရာသည် ဘေးရန်မရှိသူ ဖြစ်ပါစေသတည်း။
- **(ဆ)** ဒီ အယုတ်ကောင်သည် ငရဲ၌ ကျက်ပါစေဟယ်။
- **(ဇ)** ငါသည် ငရဲ၌ ကျက်ရပါစေသား။
- **(ဈ)** အို ဆရာ . . . ပါဠိသိက္ခာကို သင်ရမှာပါလား, သို့မဟုတ် ဝိနည်းကိုသင်ရမှာပါလား။
- **(ည**) အို ကိုရင် . . . သင်သည် ဆွမ်းကို ဒီလို စားလော။
- **(ဋ)** အို ဆရာ . . . ကြွပါ, ကြွပါ ဒီမှာ ထိုင်ပါ။
- **(ဌ)** အရှင်ဘုရား . . . နက်ဖန် ဆွမ်းဘုဉ်းပေးဖို့ လက်ခံပါ။

**<center>ပဉ္စမီဝိဘတ်၏ အနက်မျိုးစုံ<br>ပြီး၏။</center>**
